---
layout: page
title: Teekkarius
---

## Haalarit

Haalarit ovat asuste, josta teekkarin tunnistaa. Haalareita käytetään monissa tilaisuuksissa, joissa liikutaan julkisilla paikoilla teekkareina. Jokaisella killalla on omanvärisensä haalarit. Ne ovat toisin sanoen teekkarin univormu. 

Haalarit on luotu kovaan käyttöön ja etenkin wapun tienoilla ne ovat lähes välttämätön varuste jokaiselle teekkarille ja fuksille. Haalareiden parissa on muutenkin hauska puuhastella vapaa-aikana, esimerkiksi ompelemalla niihin muiden kanssa vaihdeltuja merkkejä tai haalareiden osia. 

Haalarit luovat yhteenkuuluvuutta ja herättävät huomiota. Muista kuitenkin, että haalareissa edustat kaikkia teekkareita ja teekkariutta, joten käytöksesi tulee myös olla sen mukaista. Automaatio- ja systeemitekniikan opiskelijoilla on violetit haalarit, joissa on musta hiha. Kun AS-ohjelmaa perustettiin tietotekniikan alle, ensimmäiset aASit hankkivat Tietokillan mustiin haalareihin violetit hihat erottuakseen omana joukkonaan. Seuraavana vuonna, kun aASit perustivat oman kiltansa, päätettiin ottaa killalle violetit haalarit mustalla hihalla muistoksi juuristamme Tietokillassa.

Muista, että haalareita ei saa pestä! Jokainen tahra ja naarmu kertoo kokemuksista. Uudet phuksit saavat AS:n kauniin violetit haalarit Haalarigaalassa, joka järjestetään syyskuun lopulla.

### Tilaaminen

Vuosimallin 2020 haalareita voi tilata orientaatioviikon ensimmäienä päivänä (31.8.). Lisätilaukset tulevat kalliiksi, joten jos aiot tilata, se kannattaa tehdä heti! Tilaus on sitova.

Haalareiden arvo on noin 60 €, mutta kilta tukee phuksien haalaritilauksia siten, että phukseille ensimmäiset haalarit maksavat noin 25 €. Maksat haalarit sitten, kun saat ne. Muista hankkia hieno vyö itse. 

Jos havaitset haalareissa jotain vikaa tai valitettavaa, niin ilmoitathan asiasta heti. Valmistusvirheistä johtuvat viat korjataan kyllä. Kaikki osat, kuten napit ja vetoketju, eivät välttämättä kestä kovaa menoa, mutta ne on sangen helppo korjailla itse. Kysy vinkkejä vanhemmilta killisteiltä.

## Pistekortti

Ylioppilaskunnan fuksipistejärjestelmän tehtävänä on tutustuttaa fuksi ylioppilaskuntaan ja teekkaritoimintaan. Suoritettuaan vaaditut fuksipisteet kunnialla saa fuksi ennen fuksiwappuaan esteettömystodistuksen, joka oikeuttaa teekkarilakin käyttöön Wappu-päivästä alkaen.

Ansaitaksesi teekkarin arvonimen on sinun suoritettava pakolliset pisteet, sekä vaikeustaso: Helppo (80 pistettä). Pisteitä pitää saada tasoilta 1-4. 

Törkeästä teekkarihengen vastaisesta törttöilystä saa sikapisteen, joka johtaa lakkitutkinnon hylkäämiseen.

Halutessasi voit suorittaa Normaalin vaikeustason (130 pistettä), joka oikeuttaa Superfuksin tutkintoon. Jos otat haasteen vastaan, voit suorittaa Vaikean vaikeustason (180), joka oikeuttaa Hyperfuksin tutkintoon.

Merkkaa suoritetut pisteet kynällä, ja pyydä niihin allekirjoitusta Fuksikapteenilta, ISOpomol- ta, KV-kapteenilta tai DSD-kapteenilta. Kysy lisää pisteistä keneltä tahansa kiltalaiselta. 

## Teekkarilakki

Teekkarilakki on teekkareiden tunnusmerkki, jonka saa painaa päähänsä ensimmäisenä Wappunaan. Nykyisen mallinen lakki on keikkunut teekkareiden päässä jo yli sadan vuoden ajan. Päällisin puolin se muistuttaa tavallista ylioppilaslakkia, mutta sen kuusi kulmaa, musta tuuhea tupsu ja hammasrataskokardi viestivät kaukaa kantajansa arvokkuudesta.

### Lakin käyttö

Lakinkäytölle on lakin arvon mukaiset säännöt. Tupsulakki on kesälakki, joten sen käyttöaika on 1.5.-30.9. Lakin käyttöoikeus loppuu siis aina talvikaudeksi, jonka aikana sen käyttämiseen tarvitaan erittäin pätevä syy ja lupa ylioppilaskunnalta.

### Oikeus lakin käyttöön

Teekkarilakkia ei kuka tahansa saa käyttää – se on ansaittava. Jokainen ensimmäisenä vuotenaan kunnostautunut phuksi saa painaa lakin päähänsä mahdollisesti järjestettävänä Wappuna täsmälleen keskiyöllä. Syksyllä taas lakki lasketaan olalle yksissä vuoden suurimmissa bileissä, Lakinlaskijaisissa. 
