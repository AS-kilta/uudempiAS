---
layout: post
title: "Ilmastonmuutos ja minä – Ahdistaako?"
date: 2018-09-16 20:45:00 +0300
language: fin
author: Viestintämestari
categories: muut
---
**Keskusteluryhmä Aallon opiskelijoille ilmastonmuutokseen liittyvistä ajatuksista ja tunteista.**

Ryhmä kokoontuu syksyn aikana viisi kertaa Otaniemen kampuksella. Luottamuksellisessa ilmapiirissä keskustellaan tulevaisuudesta, sen herättämistä uhkakuvista ja toivonpilkahduksista, pohditaan oman ahdistuksen suhdetta toimintaan ja kuullaan ilmasto- ja ympäristöasiantuntijoiden kokemuspuheenvuoroja. Valmista ratkaisua omaan ahdistukseen ei löydy, mutta eväitä, tukea ja työkaluja saat. Avain ilmastonmuutoksen ratkaisemiseen on meissä jokaisessa, mutta se ei tapahdu ilman tunteiden kohtaamista.

Ryhmään otetaan max. 15 opiskelijaa. Huomiothan, että ryhmä ei ole terapiaa, eikä se sovellu akuutissa kriisissä olevalle. Sitouduthan osallistumaan jokaiselle kerralle mahdollisuuksien mukaan. Ryhmä on katsomuksellisesti sitoutumaton. Olet tervetullut omana itsenäsi elämänkatsomuksesta ja näkökulmistasi riippumatta!

**Ilmoittautuminen ja lisätiedot viim. 26.9.2018 sähköpostilla psykologi Sannille: sanni.saarimaki@aalto.fi**

Ryhmää luotsaavat Aallon opintopsykologi Sanni ja Aalto-pappi Anu.

__**Aikataulu:**__

**3.10 klo 16-18:** Mitä on ilmasto- ja ympäristöahdistus? Ilmastonmuutokseen liittyvät tunteet ja ajatukset, ryhmän tutustuminen toisiinsa, periaatteiden määrittely, toiveet ryhmälle

**10.10 klo 16-18:** Tunteet ja toiminta: Minkälaisia vaikutuksia tunnekokemuksilla ja toiminnalla on toisiinsa? Onko olemassa ”riittävän hyvä” ja kuka sen saa määritellä?

**24.10 klo 16-18:** Epätoivo, toivo ja toivottomuus ilmastoahdistuksen osana.

**14.11 klo 16-18:** Miten ilmastoahdistusta voi purkaa? Mitä mahdollisuuksia taide voisi tarjota? Mukana vierailijoita sekä taiteen, tieteen että ympäristöjärjestöjen puolelta.

**28.11 klo 16-19:** Mistä valoa tulevaan? Toiminta, tasapaino, hyvinvointi ja hyväksyntä.